# Transazione

Una **transazione** indica una qualunque sequenza di operazioni lecite che, se eseguita in modo corretto, produce una variazione nello stato della base di dati. In caso di successo, il risultato delle operazioni deve essere permanente, mentre in caso di insuccesso si deve tornare allo stato precedente all'inizio della transazione. 
 
## ACID
 
 Le transazioni devono possedere le seguenti proprietà logiche: _Atomicity_, _Consistency_, _Isolation_, e _Durability_ .

-   **Atomicità** o **Elementarità**: il processo deve essere suddivisibile in un numero finito di unità indivisibili, chiamate _transazioni_. L'esecuzione di una transazione perciò deve essere per definizione o totale o nulla, e non sono ammesse esecuzioni parziali; un processo, anche parziale, invece, in quanto insieme di transazioni può non essere elementare.

-   **Consistenza**: Il database rispetta i vincoli d'integrità, sia a inizio che a fine transazione. Non devono verificarsi contraddizioni (_incoerenza dei dati_) tra i dati archiviati nel DB;

-   **Isolamento**: ogni transazione deve essere eseguita in modo isolato e indipendente dalle altre transazioni, l'eventuale fallimento di una transazione non deve interferire con le altre transazioni in esecuzione

-   **Durabilità**: detta anche **persistenza**, si riferisce al fatto che una volta che una transazione abbia richiesto un _commit work_, i cambiamenti apportati non dovranno essere più persi. Per evitare che nel lasso di tempo fra il momento in cui la base di dati si impegna a scrivere le modifiche e quello in cui li scrive effettivamente si verifichino perdite di dati dovuti a malfunzionamenti, vengono tenuti dei registri di log dove sono annotate tutte le operazioni sul DB.
